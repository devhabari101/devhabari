---
title: Maana ya Qur'an Tukufu

#image: images/bitcoin.jpg # place in images folder, in same directory

#imageAttribution: https://www.vecteezy.com/free-vector/light # if attribution needed, put link to source

date: 2024-08-21 # Date written, OR date edited

category: Quran

trending: false #leave trending, topPick, and popular as false. The maintainers typically decide this :)

topPick: true

popular: false
---

**Qur’ani** tukufu ni maneno ya Allah Mtukufu Aliiteremsha
hivi ilivyo, kwa herufi zake na maana yake, kwa Mtume wake
Muhammad, rehema za Allah Mtukufu na amani zimshukie,
ambaye ni rehema kwa viumbe wote, mwenye kuleta bishara
njema na mwenye kuonya, mwenye kuita watu waelekee kwa
Allah Mtukufu kwa amri Yake na ambaye ni taa yenye kung’ara.
Yafuwatayo ni maelezo mafupi juu ya Qur’ani tukufu na ujumbe
wake:

## Maelezo Kwa Ujumla Kuhusu Qur’ani Tukufu

### Kwanza: Kuieleza Qur’ani, Majina Yake na Sifa Zake:

Qur’ani tukufu ni maneno ya Allah Mtukufu, yaliyoteremshwa
kwa Mtume Wake Muhammad, rehema za Allah Mtukufu na
amani zimshukie, kwa njia ya wahyi, matamshi yake vile yalivyo
na maana yake, yaliyoandikwa Msahafuni, yaliyopokewa kwa
njia ya kuenea na yanayosomwa kwa njia ya ibada.
Na Allah Mtukufu, Aliyeshinda na kutukuka, Ndiye Aliyeupa
jina la Qur’ani (lenye maana ya kisomo) wahyi, wahyi huu
Aliyomteremshia Mtume wake Muhammad, rehema za Allah
Mtukufu na amani zimshukie. Anasema Allah Mtukufu: Hakika
sisi tumekuteremshia Qur’ani materemsho yanayotoka kwetu
(76:23) Kwa kuwa inatakiwa isomwe na isiachwe.
Na Allah Mtukufu Ameipa Qur’ani jina Al-Kitãb (Kitabu).
Allah Mtukufu Anasema: Hakika sisi tumekuteremshia Kitabu
kwa haki (4:105), kwa kuwa inatakiwa iandikwe na isipuuzwe.
Na Allah Mtukufu Ameisifu Qur’ani tukufu kuwa ni yenye
kupambanua, na kuwa ni ukumbusho, na kuwa ni uongofu, na
kuwa ni nuru, tiba, yenye hekima, mawaidha na sifa zisizokuwa
hizo zenye kuonyesha ukubwa wa Qur’ani tukufu na ukamilifu
wa ujumbe wake.

Na neno *“Mus’haf”* (Msahafu) linatokana na *Suhuf* (kurasa)
zilizoandikiwa Qur’ani. Nalo ni jina lililopewa na Maswahaba
lenye maana ya kitabu kilichoandikwa Qur’ani tukufu kwenye
kurasa zake.
Na Qur’ani tukufu ni wahyi utokao kwa Allah Mtukufu
Aliyetukuka, alioteremka nao Jibrili kwenye moyo wa Nabii
Muhammad, rehema za Allah Mtukufu na Amani zimshukie.
Allah Mtukufu Anasema:Na kwa hakika hiyo Qur’ani ni
teremsho la Mola wa viumbe wote. Aliteremka nayo Roho
mwaminifu. Juu ya moyo wako upate kuwa ni miongoni mwa
waonyaji. Kwa lugha ya Kiarabu yenye kubainisha. (26:192-
195).
Na Nabii Muhammad, rehema za Allah Mtukufu na amani
zimshukie, hakuja na jambo jipya miongoni mwa Mitume
katika hili. Ndugu zake Mitume, rehema na amani ziwashukie,
walikuwa wakiteremkiwa na Jibrili kwa wahyi kutoka kwa
Allah Mtukufu. Na Allah Mtukufu, Aliyetakasika na kila sifa ya
upungufu, Anamchagua Anayemtaka kuibeba amana hii kubwa.
Allah Mtukufu Anasema: Allah Mtukufu Anachagua wajumbe
miongoni mwa Malaika na miongoni mwa watu, hakika Allah
Mtukufu ni Mwenye kusikia, ni mwenye kuona (22:75). Na
Yeye Ndiye Mjuzi zaidi wa kumjua anayefaa kwa huo ujumbe
na asiyefaa. Kwani viumbe ni viumbe vyake. Allah Mtukufu
Aliyetakasika Anasema ambayo madhumuni yake: Na Mola
wako Anaumba Anachotaka na anachagua (28:68).

**Pili: Kuteremka Qur’ani Tukufu:**
Wahyi ulianza kuteremka kwa Mtume wa Allah Mtukufu,
rehema za Allah Mtukufu na amani zimshukie, siku ya Jumatatu
tarehe kumi na saba ya Ramadhani, mwaka 610, katika
pango La Hira, mojawapo ya majabali ya Makka tukufu, pale
alipoteremkiwa na malaika Jibrili, Amani imshukie, na aya hizi
zinazomaanisha: Soma kwa Jina la Mola wako Aliyeumba.
Alimuumba binadamu kutokana na pande la damu. Soma! Na
Mola wako Ndiye Mtukufu kabisa. Ambaye Amefundisha
kuandika kwa kalamu. Amemfundisha binadamu asichokijua
(96:1-5). Na aya hizi zikawa ni za kwanza katika Qur’ani tukufu
kuteremshwa kwa Mtume wa Allah Mtukufu, rehema za Allah

Mtukufu na amani zimshukie. Nabii akarudi nazo aya hizo
nyumbani kwa watu wake na huku kifua chake kinatetemeka
kwa hofu na kujichelea nafsi yake. Akamsimulia mkewe Khadija
binti Khuwailid, mama Wa waumini, radhi za Allah Mtukufu
zimwendee, na akamwambia: ”Mimi najihofia nafsi yangu”.
Khadija akamwambia: ”La! Furahika. Naapa kwa Allah Mtukufu
kwamba Yeye hatakuacha kabisa. Kwani wewe unaunga kizazi,
unasema kweli unapozungumza, unabeba mazito, unakirimu
wageni na unasaidia kwenye matukio ya haki”. Khadija akaenda
naye kwa Waraqah bin Naufal ambaye alikuwa ni miongoni mwa
watu wa akili na busara, akasema Khadija kumwambia waraqah
”Ewe ami yangu! Msikilize huyu mwana wa ndugu yako”.
Mtume wa Allah Mtukufu, rehema za Allah Mtukufu na amani
zimshukie, alipomsimulia habari ya yale aliyoyaona, Waraqah
alimwambia: ”Huyo ndiye Jibrili aliyekuwa akimteremkia Musa.
Natamani ningalikuwa bado niko na nguvu zangu. Natamani
niwe hai wakati watu wako watakapokutoa”. Mtume wa Allah
Mtukufu, rehema ya Allah Mtukufu na amani zimshukie,
akasema: ”Kwani wao watanitoa?”. Waraqah Akasema: ”Ndio.
Hakuna mtu yoyote kabisa aliyekuja na hicho ulichokuja nacho
isipokuwa alifanyiwa uadui. Na mimi ikinifikia siku hiyo yako
nitasimama na wewe nikusaidie na nikunusuru”. Baada ya muda
mchache wa kukutana huku Waraqah alikufa.
Na Qur’ani tukufu haikuteremka kwa Mtume wa Allah
Mtukufu yote kwa mara moja, kama vilivyokuwa vitabu vingine
vikiteremka kwa Mitume waliotangulia, rehema na amani
ziwashukie. Lakini iliteremka vipande-vipande katika kipindi
cha miaka ishirini na tatu. Ilikuwa sura ikiteremka kamili au
baadhi ya aya zake.
Na hekima ya Qur’ani kuteremka vipande-vipande(1) ni
kuimarisha moyo wa Nabii Muhammad, rehema za Allah
Mtukufu na amani zimshukie, na kumtia nguvu na kumthibitisha
kwa kuteremkiwa na Jibrili kwa wahyi mara kwa mara, ili awe na
nguvu zaidi na uthabiti imara katika kupambana na ukakamavu
wa washirikina na upinzani wao juu ya kile alichotumilizwa
kwacho mwanzo wa utume. Allah Mtukufu Aliyetakasika Anasema:
*1. Taz. Tafsiri ya Tabari 19:10 na al-Murshid Al-Wajiz ya Abu Shamah,
ukurasa 28*

”Na walisema wale waliokanusha: ’kwa nini asiteremshiwe
Qur’ani yote kwa mara moja’. Hivyo ni ili tuuthibitishe moyo
wako. Na tumeifafanua kwa kuileta polepole”. 25:32.
Pia katika kuteremka Qur’ani tukufu vipande-vipande kuna
hekima kubwa ya kimalezi, nayo ni kule kwenda na Waumini
polepole katika kujua hukumu za Kidini na kuzifuata kivitendo,
ili iwe sahali kwao kuijifundisha Qur’ani na kuifahamu, na
kutoka kwenye giza la yale waliyokuwa nayo ya ujinga, ukafiri
na ushirikina, waingie kwenye nuru ya Imani, kumpwekesha
Allah Mtukufu na ujuzi.

Tatu: Kuandikwa Qur’ani:

Miongoni mwa njia za kuyatunza maneno yanayosemwa ni
kuyaandika. Na maneno yasiyoandikwa huwa kuna uwezekano
wa kusahauliwa. Na ilipokuwa Qur’ani tukufu imeteremka
kuwa ni uongofu kwa viumbe wote mpaka Kiyama, haina budi
kuandikwa.
Kuandikwa Qur’ani kumepata bahati ya kuwa Mtume wa
Allah Mtukufu, rehema na amani zimshukie, alikuwa na hamu
nako. Kwani Mtume, rehema na amani zimshukie, aliwaamuru
baadhi ya maswahaba zake wanaojua kuandika, kuiandika
Qur’ani tukufu, na akawafanya ni waandishi wa wahyi. Na
aliyekuwa mashuhuri zaidi miongoni mwao ni Zaid bin Thãbit,
mwenyeji wa Madina, Allah Mtukufu Awe radhi naye.(1)
Na Mtume wa Allah Mtukufu, rehema za Allah Mtukufu
na amani zimshukie, alikuwa kila akiteremkiwa na wahyi
akiuhifadhi, kisha akimsomea mmoja wa waandishi wa wahyi
auandike na akisema: ”Ziwekeni aya hizi katika sura ambayo
ndani yake imetajwa kadha na kadha”(2) . Akawatajia jina la sura
na akawaamuru kuziandika hizo aya kwenye sura hiyo, kisha
akawaamuru maswahaba kujifunza sehemu hiyo ya Qur’ani
*1. Tafsiri ya Tabari, 1:28.
2. Abu Daud, Sunan, namba ya hadithi: 786, na Tirmidhi, Sunan, namba ya
hadith:3086 na Hakim, al- Mustadrak, namba ya hadithi: 3325 na akasema:
«Hii ni hadithi sahihi kwa misingi ya Bukhari na Muslim na haimo kwenye
vitabu vyao.*

tukufu iliyoteremka na kuihifadhi. Basi Qur’ani yote wakati
wake iliandikwa kwenye vitu vilivyotumiwa kwa kuandikia(1) .
Na Jibrili, amani imshukie, alikuwa akimsikiliza Nabii,
rehema za Allah Mtukufu na amani zimshukie, akisoma Qur’ani
kila mwaka mara moja, na katika mwaka ule ambao Nabii, rehema
za Allah Mtukufu na amani zimshukie, alifariki alimsikiliza
akisoma mara mbili kwa utungo wa aya na sura kama ilivyo
katika Msahafu ulioko kwa Waislamu leo, ili kuhakikisha neno
la Mungu wa haki, Mwingi wa baraka na utukufu: Hakika ni
juu yetu kuikusanya na kukuwezesha kuisoma. Basi tuisomapo
kupitia Jibrili fuata kisomo chake (75:17-18), na neno la Allah
Mtukufu Aliyetakasika: Tutakusomea hutasahau (87:6).
Nne: Kuikusanya Qur’ani Tukufu Kwenye Kurasa:
Baada ya kufa Mtume wa Allah Mtukufu, rehema za Allah
Mtukufu na amani zimshukie, Khalifa mwongofu Abubakar
Siddik, Allah Mtukufu Aridhike naye, aliamrisha Qur’ani
ikusanywe kwenye kurasa zilizopangwa, ili kisipotee kitu
chochote katika Qur’ani kwa kifo cha wale wanaoihifadhi
au kwa kupotea vile vitu vilivyokuwa vikiandikwa juu yake.
Jukumu hili lilisimamiwa na mwandishi wa Wahyi, Zaid bin
Thabit, Allah Mtukufu Awe radhi naye. Na baada ya kuirudia na
kuhakikisha kuwa inalingana na ile iliokuwa imeandikwa kwenye
vitu mbalimbali vya kuandikia na ile iliohifadhiwa nyoyoni,
zilichukuliwa hizo kurasa zikawekwa nyumbani kwa Abubakar
Siddik, Allah Mtukufu Awe radhi naye, kisha zikahifadhiwa
nyumbani kwa Umar bin Khattaab, na zikahifadhiwa baada
ya kufa kwake nyumbani kwa mke wa Nabii, rehema za Allah
Mtukufu na amani zimshukie, Mama wa Waumini Hafswa binti
Umar, Allah Mtukufu Awe radhi nao(2) .
Na Uislamu ulipoenea, Waislamu walihitaji kuwa na
Misahafu ya kusomea. Na baadhi ya Maswahaba walimshauri
Uthman bin Affaan, Allah Mtukufu Awe radhi naye, kuwa ni
*1. Bukhari, Sahih, namba ya hadithi:4592, 4593.
2. Bukhari, Sahih, namba ya hadithi:4986, Tirmidhi, Sunan, namba ya hadithi:
3103 na Imam Ahmad, Musnad, namba ya hadithi: 76.*

dharura kuwakusanya watu katika Msahafu ambao utakuwa
wa kutegemewa ambao Waislamu wataufuata katika kisomo
chao. Basi akaliamuru kundi la wenye kuhifadhi Qur’ani tukufu
miongoni mwa wale wanaojua kuandika wasimame kutekeleza
jukumu hilo, wakiongozwa na Zaid bin Thabit, Allah Mtukufu
Awe radhi naye, wakitegemea zile kurasa zilizokusanyiwa
Qur’ani katika zama za Abubakar, akazikusanya kurasa hizo
katika msahafu mmoja, na wakatoa kutokana na Msahafu huo
nakala kadhaa, na ikatumwa, kwenye kila mji mkuu katika miji ya
Kiislamu, nakala moja, na akawaamuru Waislamu kutengeneza
Misahafu kutokana na nakala hiyo.
Na Misahafu yote inayojulikana ulimwenguni leo, iwe
imeandikwa kwa mkono au imechapishwa kwa mashine
za kuchapishia, asili yake ni ile Misahafu iliyonakiliwa na
ikatumwa kwenye miji mikuu mbalimbali, haitafautiani nayo
katika maneno yaliyomo wala utaratibu wake.
Na mpaka leo hivi, Waislamu wana hima ya kuchapisha
Msahafu mtukufu na kufuatana na mambo mapya yanayotokea
katika ulimwengu wa uchapishaji na teknolojia zake na vyombo
vyake, ili kuhakikisha kuwa maneno ya Qur’ani kwa maandishi
yaliyoandikiwa katika kipindi cha Khalifa mwongofu Uthmaan
bin Affaan yanayojulikana kwa jina la Maandishi ya Kiuthmani
yamepata daraja kubwa ya uzuri na uthabiti.
Na kiwanda cha Mfalme Fahd cha kuchapisha Msahafu
Mtukufu katika Mji wa Mtume hakikuwa isipokuwa ni
mojawapo ya alama zilizo wazi zenye kuonyesha vile Qur’ani
tukufu inavyoshughulikiwa na vile viongozi wa Ufalme wa
Kiarabu wa Kisaudi wanavyojishughulisha na Kitabu cha Allah
Mtukufu na kuwa na hamu ya kukitumikia na kuwasahilishia
Waislamu kupata Msahafu mtukufu ukiwa kwenye pambo zuri
la uchapishaji, ujalidi, utunzi na uimara.

Tano: Mpangilio wa Msahafu na Vigawanyo Vyake:

Qur’ani inaanzia sura ya Al-Faatihah na inamalizikia sura ya
Al-Nnaas. Nayo imekusanya sura 114. Na utungo huu umetoka
kwa Mtume, rehema za Allah Mtukufu na amani zimshukie, na
hautegemei utungo wa kuteremka. Sura ya kwanza iliyoteremka
ni Al-Alaq, na namba yake ni 96 katika utaratibu wa sura za
Qur’ani. Na Maswahaba walikuwa wakijua mpangilio wa aya na
sura kutokana na kisomo cha Mtume, rehema za Allah Mtukufu
na amani zimshukie, anaposoma Qur’ani tukufu(1) .
Na Msahafu leo umegawanywa kwenye Juzu thelathini, kila
Juzu moja imegawanywa kwenye Hizbu mbili, na kila Hizbu
moja imegawanywa Robo nne. Na kugawanywa namna hii
kunatokana na wingi na jitihada za wanavyuoni ili kuwarahisishia
waislamu kuisoma Qur’ani tukufu.

**Sita: Kujifunza Qur’ani Tukufu:**

Waislamu walijishughulisha kwa uangalifu sana juu
ya kujifunza Qur’ani tukufu, kuihifadhi na kuisoma kama
ilivyoteremshwa kwa Mtume wa Allah Mtukufu. Na wasomi
wa Qur’ani na wenye kuihifadhi miongoni mwa Maswahaba
walisimama kuwafundisha Wafuasi (Matabiina) mpaka
wakayadhibiti maneno yake, na wakawasimamisha kwenye
kila aya ili kuwafahamisha mpaka wakaelewa maana yake.
Hivyo basi wakajifunza elimu ya Qur’ani pamoja na namna ya
kuitumia. Kisha wakasimama mahafidhi miongoni mwa Wafuasi
wakaweka msingi wa vyuo vya usomaji Qur’ani, wakishikamana
na kile walichojifunza kwa Maswahaba cha namna ya kuisoma
na kuyadhibiti matamshi yake, herufi zake na maneno yake,
kujua mpangilio wa sura zake na aya zake, kuisoma kwa tajwidi,
kuitamka vizuri na kujua namna ya kuisoma kwa utulivu.
Hivyo basi Qur’ani tukufu ikawa yasomeshwa, yahifadhiwa na
kusomwa. Na anayejifunza akawa aipokea kutoka kwa shekhe
wake, miongoni mwa wasomaji wenye kuihifadhi kwa moyo,
kwa njia ya kusomewa kwa mdomo kwa lugha ya Kiarabu yenye
ufasaha na utamu kama ilivyoteremshwa kwa Mtume, rehema za
Allah Mtukufu na amani zimshukie, mpaka leo.
Na Qur’ani tukufu husomwa kwa visomo kadhaa ambavyo
ni namna ya utekelezaji wa maneno ya Qur’ani, herufi zake
na namna ya kuyatamka, ambavyo Wafuasi walivichukua
kutoka kwa Maswahaba ambao wao walivipokea kwa Mtume,
rehema za Allah Mtukufu na amani zimshukie, na akawakubalia
*1. Imenakiliwa kutoka kwa Imamu Maalik na al-Daani katika Al-Muqi', p.8*

wavitumie. Na kisomo kilichotangaa zaidi wakati wetu huu ni kile
cha ’Ãswim kupitia mapokezi ya mwanafunzi wake anayeitwa,
Hafsw bin Sulaiman, na kisomo cha Nãfi’ kupitia kwa mapokezi
ya mwanafunzi wake, ’Uthmaan bin Said anayejulikana kwa jina
la Warsh. Na miongoni mwavyo ni riwaya ya Dūrî akimpokea
Abu ’Amr al-Basri na riwaya ya Qãlūn.

Saba: Tafsiri ya Qur’ani Tukufu:

Tafsiri ya Qur’ani ina maana ya kuifafanua na kuibainisha(1) .
Na haiwezekani kufikia lengo la maneno isipokuwa baada
ya kujua maana yake na makusudio yake. Na Allah Mtukufu
Amewahimiza wasomaji Qur’ani tukufu waelewe maana yake
kwa kusema, kutakasika ni Kwake: Ni Kitabu tulichokiteremsha
kwako chenye baraka ili wazingatie aya zake na ili wakumbuke
wenye akili (38:29) Na kuzingatia (tadabbur) ina maana ya
kutaka kuelewa.
Na Mtume wa Allah Mtukufu, rehema za Allah Mtukufu
na amani zimshukie, alikuwa akiwafahamisha Maswahaba
maana ya Qur’ani tukufu iliyowatatiza(2) . Lakini uthabiti wa
lugha waliokuwa nao wakati huo na kwa kuwa Qur’ani tukufu
imeteremshwa kwa lugha yao viliwafanya wao wasihitajie
kuwa na maswali mengi juu ya maana ya aya za Qur’ani tukufu.
Na miaka ilipoendelea kupita uhitaji wa watu juu ya Tafsiri
uliongezeka.
Na mbegu ya elimu ya tafsiri yenyewe ilitokana na riwaya
zilizopokewa kwa Mtume wa Allah Mtukufu, rehema za Allah
Mtukufu na amani zimshukie, na Maswahaba zake kuhusu
tafsiri ya Qur’ani tukufu, Aina hii ya tafsiri ilipewa jina la
Tafsiri ya Mapokezi ambayo yazingatiwa kuwa njia muhimu
zaidi za kuifahamu Qur’ani tukufu, kwa kuwa inatuelezea
sisi vile Waislamu wa Mwongo wa kwanza walivyoifahamu
Qur’ani kutokana na ujuzi wao mwingi wa lugha ya Kiarabu na
kushuhudia kwao matukio na vile hali ilivyokuwa katika kipindi
cha kuteremka Qur’ani tukufu.
*1. Taz. Zarkashi, Alburhãn: 2:13.
2. Taz.. Twabari, Tafsir: 1:37, Ibn Taimiyyah, Usūl al- Tafsir, p35.*

(1) Aina za Tafsiri:
Kulikuwa na mielekeo kadhaa ya wanavyuoni wa Tafsiri
kulingana na aina za elimu wanazojishughulisha. Hivyo basi
zilitokea tafsiri zenye kuelezea pande za lugha katika Qur’ani
tukufu, na nyingine zinazoelezea hukumu za Sharia, na nyingine
zinazoelezea pande za kihistoria, za kiakili, za kitabia na
nyinginezo. Na wanavyuoni wameigawanya Tafsiri vigawanyo
viwili:
Kwanza: Tafsiri ya Kimapokezi: nayo ni ile iliyonakiliwa
kutoka kwa Mtume wa Allah Mtukufu, rehema na amani
zimshukie, Maswahaba zake na mataabiina.
Pili: Tafsiri ya Maoni au Jitihadi (Ijtihãd) inayojengwa juu ya
misingi sahihi ya kielimu.
(2) Njia Bora Zaidi za Tafsiri na Kaida Zake:
Tafsiri ya Mapokezi ndiyo inayotangulizwa katika kufasiri
Qur’ani tukufu, kwa kuwa imepokewa kutoka kwa Nabii,
rehema za Allah Mtukufu na amani zimshukie, au kutoka kwa
Maswahaba zake na wanafunzi wao miongoni mwa Wafuasi.
Nao ni wajuzi zaidi wa Tafsiri miongoni mwa watu. Na kwa
kuwa kuelewa aya za Qur’ani tukufu kunahitaji ufafanuzi ambao
haumo kwenye Tafsiri ya Mapokezi, basi ni juu mfasiri azingatie
kaida zinazofuata:

1. Kuzingatia Tafsiri ya Mapokezi iliyothibiti juu ya maelezo ya
maana za aya na kutoenda kinyume na tafsiri hiyo.

2. Kuafikiana na tafsiri iliyokuja kwenye Qur’ani tukufu
na kufafanuliwa na Sunna ya Mtume, rehema za Allah
Mtukufu na amani zimshukie. Basi haifai kwa Mfasiri
kutoa tafsiri inayogongana na maana hizo. Kwani Qur’ani
tukufu inajifasiri yenyewe na haigongani, na Sunna imekuja
kubainisha kilichotajwa kijumla katika Qur’ani na kuifasiri.

3. Kuwa na ujuzi wa lugha ya Kiarabu wa kuweza kufahamu
maana ya matamko na vifungu vya maneno na namna ya
matumizi. Hii ni kwa kuwa Qur’ani imeteremshwa kwa
lugha ya Kiarabu, na inalazimu ifahamike kupitia kaida zake.

4. Kuzirudisha aya zenye utata wa kuzielewa kwenye zile zilizo
wazi, kwani Qur’ani tukufu inajifafanua yenyewe. Na
nyingi ya aya zake zina hukumu zilizo wazi na maana
yaliyofafanuka. Na kuna aya zenye utata ambazo huenda
maana yake yakawatatiza wengine, na kuzirudisha kwenye
zile zilizofafanuka inasaidia kufahamu makusudio yake na
kufanya maana yake kuwa wazi. Allah Mtukufu Anasema:
Yeye Ndiye Aliyekuteremshia Kitabu, miongoni mwa aya
zake kuna zilizo wazi ambazo hizo ndio msingi wa Kitabu,
na kuna nyingine zenye utata. Ama wale ambao zilipotoka
nyoyo zao, wanafuata zile zenye utata kwa kutaka kuleta
fujo na kutaka kuzipa tafsiri ya kupotosha, na hali kwamba
hakuna ajuae tafsiri yake isipokuwa Allah Mtukufu. Na
waliozama katika elimu wanasema: ’Tumekiamini. Kila
mojawapo wa aina mbili hizi za aya zinatokana na Mola
wetu. Na hawajikumbushi na kuwaidhika isipokuwa wenye
akili (3:7)
5. Kujiliwaza kwa hakika za ukweli za kisayansi zilizothibiti
katika kufasiri aya zinazohusiana na ulimwengu, na
kutoziingiza nadharia za kisayansi katika tafsiri ya Qur’ani
tukufu, ili Qur’ani tukufu isibebeshwe maana isiyokuwa
nayo.
6. Kujihadhari na tafsiri mbovu za kupotosha zenye kuyaepusha
maana ya maneno ya Allah Mtukufu na kuyaweka mbali na
vile Sheria takatifu ilivyo, na kuitoa nje ya kaida za lugha
ya Kiarabu, ima kwa lengo la kupotosha au kwa sababu ya
kutojua lugha ya Kiarabu, maana yake na namna ya kuitumia
au kwa kudhania maana mbovu ambayo maneno ya Allah
Mtukufu Aliyetukuka yaepushwa nayo.

**Nane: Miujiza ya Qur’ani:**

*I’jãz* kiistilahi ni hali inayopita uwezo wa kawaida wa kufanya
kitu chochote kile, kiwe ni kitendo au maoni au mpangilio. Na
mu’jizah (miujiza) ni sifa yenye kutokea ili iwe ni dalili ya alama
na hoja za Manabii na Mitume, iwe juu yao rehema na amani.
Na neno hili halikuja kwenye Qur’ani tukufu, lililokuja ni *ãyah*
(alama) na *burhãn* (hoja) na mfano wa hayo.

Na Qur’ani tukufu ni maneno ya Allah Mtukufu, yenye
ukamilifu wa maana na uzuri wa aya, matamko na upangaji
wa maneno kwa namna ambayo binadamu hawauwezi. Allah
Mtukufu Anasema: Alif, Lãm, Rã’. Ni Kitabu ambacho aya
zake zimepangwa vizuri kisha zikashereheshwa kutoka kwa
Mwingi wa Hekima Aliye Mtambuzi (11:1).
Na washrikina walijaribu kuwatia watu shaka kuhusu pale
Qur’ani tukufu inapoteremka, na kuwapotoa watu kwa kuzua
urongo na kutia tashwishi,(1) Allah Mtukufu, Aliyetakasika,
Akateremsha aya za kuwataka walete mfano wa Qur’ani tukufu,
sura kumi au sura moja iwapo ni wakweli(2) , wakashindwa na
hilo na wakakiri kuwa Qur’ani tukufu ingawa ni kwa lugha
ya Kiarabu, haiwezekani kuiiga au kuja na kitu mafano wake.
Anasema Allah Mtukufu: Au wanasema: Ameizua. Sema:
Basi leteni sura moja mfano wake, na muwaite mnaowaweza
wasiokuwa Allah Mtukufu, iwapo nyinyi ni wakweli (10:38).
Na Qur’ani tukufu ilitangaza tangazo wazi linalosikika kuwa
binadamu wote pamoja na majini baada yao hawawezi kuleta
kitu kama Qur’ani tukufu, hata kama watasaidiana wao kwa wao
kufanya hivyo: Sema: Lau watakusanyika binadamu na majini
kuleta mfano wa hii Qur’ani, hawataleta mfano wake hata kama
baadhi yao watawasaidia wengine miongoni mwao (17:88).
Na Qur’ani tukufu inamshinda mwenye kutaka kuiiga,
kwa kuwa ni maneno ya Allah Mtukufu ambayo hayafanani na
maneno ya viumbe. Nayo ni alama na hoja kwa maneno yake, aya
zake na lugha yake na taswira za ufasaha na ustadi wa matumizi
ya lugha, habari zilizomo na visa vya kweli, maelezo na hukumu
za Sheria ilizozikusanya, athari kubwa inayoiacha katika nafsi na
roho na hakika za kielimu zenye kushinda zilizomo.
Ni mara ngapi wasomi wa tabia ya ulimwengu, anga za
juu na wanaojishughulisha na elimu za maisha na utabibu na
wengineo wameshangazwa na Qur’ani tukufu inavyozungumzia
hakika za kielimu na ishara za kilimwengu zenye mafungamano
na elimu wanazozishughulikia, kwa matamshi ya kielimu ya
*1. Tazama aya zifuatazo: 6:7, 25. 2:5, 34:43, 36:69, 37:36, 38:4, 52:30.
2. Tazama aya zifuatazo: 2:23, 10:38, 11: 13, 52:34.*


kina, ambayo haingii akilini kuwa yanatoka kwa Mtume asiyejua
kusoma wala kuandika anayetokamana na jamii isiyojua kusoma
wala kuandika, na katika ulimwengu ambao haukuwa unajua
chochote kuhusu vitu hivyo, jambo ambalo lilisababisha watu
kadha miongoni mwao kusilimu, kwa kuwa wao walifikia
kwamba haimkini yale yaliyoletwa na Qur’ani yawe ni maneno
ya binadamu, na kwamba hayo ni maneno ya aliyeumba
ulimwengu na watu.
Na ni alama ngapi zilizomo ndani ya Qur’ani tukufu
zenye kuonyesha upweke wa Allah Mtukufu na uhodari wa
matengenezo yake. Allah Mtukufu Aliyetukuka Anasema:
Tutawaonyesha alama zetu kwenye pande mbalimbali na ndani
ya nafsi zao mpaka iwafunukie wao kuwa Qur’ani ndiyo ukweli.
Kwani hauwatoshi wao ushahidi wa Mola wako na kwamba
Yeye Anashuhudia kila kitu. (41:53).

**Tisa: Kufasiri Maana ya Qur’ani Tukufu kwa
Lugha Nyingine:**

Tarjamah ni kuhamisha maneno kutoka lugha hadi nyingine(1) .
Iwapo hiyo ndiyo hali ya kufasiri matamko yanayotungwa
na wanadamu, basi tafsiri huwa ngumu zaidi inapokusudiwa
kufasiri Qur’ani tukufu, kwani hiyo ni maneno ya Allah Mtukufu
kwa lugha ya Kiarabu, nayo yameletwa na Allah Mtukufu kwa
matamshi yake na maana yake. Na haimsahilikii binadamu
yoyote kudai kuwa yeye ameyajua maana ya Qur’ani kikamilifu
kwa pande zake zote au kuwa yeye anaweza kuyapanga vingine
matamko yake kwa namna ilivyo katika matamshi yake ya
Kiarabu.
Na pamoja na ugumu wa kufasiri Qur’ani tukufu,
Wanavyuoni wa Kislamu wanatilia mkazo dharura ya kuifikisha
Qur’ani tukufu na ujumbe wake kwa umma wa ardhi namna
zitakazokuwa lugha zao. Na kuhakikisha hakutimu isipokuwa
kupitia njia ya kufasiri.(2)
*1. Taz.Ibn Manzur, Lisãn al-'Arab (mada: rajama, tarjama)
2. Taz.Ibrahim Anis, Dalalãt al-Alfãz, pp 171-175; Muhammad Awadh, Fann
al-Tarjamah, p 19.*

Na kufasiri Qur’ani tukufu kwa lugha nyingine inakuwa kwa:

1. kufasiri maana ya Qur’ani tukufu: nako ni kufasiri tu bila
maelezo, kwa kuwa na mtazamo wa kufafanua maana ya
matamko ya matini ya Qur’ani.
2. au kufasiri kimaelezo kwa kuitilia nguvu kwa ufafanuzi na
upigaji mifano; kufasiri huku kunafanana na kule kufasiri
Qur’ani tukufu kwa lugha nyingine.
Na namna tafsiri ya maana ya Qur’ani tukufu itakavyo kuwa
ya kina, na namna mfasiri atakavyo kuwa amejikita katika
ujuzi wa lugha mbili na kujua maana za aya, tafsiri hiyo haiitwi
Qur’ani kwa sababu mbili:

**Kwanza:** ni kuwa Qur’ani tukufu ni maneno ya Allah
Mtukufu yaliyoteremshwa kwa lugha ya Kiarabu, nayo iko
kwenye kilele cha ufasaha na kupangika vizuri, na hivyo basi
kurudi kuzitunga aya zake kwa lugha nyingine isiyokuwa ya
Kiarabu kunatengua kuupa mtungo huo jina la Qur’ani.

**Pili:** Tafsiri inatoa taswira ya vile mfasiri anavyoelewa maana
ya Qur’ani tukufu. Nayo, kiupande huu, inafanana na maelezo.
Na kama ilivyo maelezo hayaitwi Qur’ani, vile vile tafsiri ya
Qur’ani kwa lugha nyingine haiitwi Qur’ani.
Na ili tafsiri ya maana ya Qur’ani tukufu kwa lugha nyingine
iwe ni yenye kukubaliwa, inapasa ipatikane kwenye tafsiri hiyo
misingi iliyowekwa na wanavyuoni ya kueleza maana ya Qur’ani
tukufu, pamoja na kuwa na hadhari asije mfasiri akaifanya
tafsiri yake ni maficho ya kueneza tafsiri potofu ya maana ya
Qur’ani tukufu au yenye kuharibu sifa za ibada ya Waislamu na
sehemu zao takatifu, kama zilivyo tafsiri kadha zilizosimamiwa
na wataalamu wa kizungu wa mambo ya nchi za Mashariki au
wanaojinasibisha na Uislamu kwa urongo wakiwa na akida
mbovu zinazopelekea kuvunja misingi ya tabia njema za Dini
tukufu ya Uislamu na kuikoroga akida yake sahihi na Sheria
yake nzuri.

  Na kupitia njia hii, kiwanda cha Mfalme Fahd cha kuchapisha
Msahafu kimejibebesha mzigo wa kutoa tafsiri zilizohakikishwa

za maana ya Qur’ani tukufu, kikiwa na hima ya kufikisha ujumbe
mwema wa Qur’ani tukufu kwa wasiojua lugha ya Kiarabu
kupitia lugha zao za kiasili.
Sifa njema zote ni za Allah Mtukufu Mlezi wa viumbe wote.
Rehema za Allah Mtukufu imshukie Nabii wetu Muhammad,
watu wake na Maswahaba zake wote na Wafuasi na wenye
kuwafuata wao mpaka Siku ya Kiyama.
